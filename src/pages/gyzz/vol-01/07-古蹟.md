---
title: 古蹟
vol: vol-01
date: 2020-07-29
layout: ../../../layouts/ArticleLayout/index.astro
---
### 古蹟 整理中

宅墓坊牌廟宇附

■ 邗溝。即古運河。詳河渠門，詩載藝文志。

■ 北阿鎮。州西八十里，亦曰三阿。以鎮之南又平阿河，又南有下阿溪也。東晉嘗僑置幽州於此，太元四年，符秦將<u>句難</u>、<u>彭超</u>圍幽州刺史<u>田洛</u>於三阿，去廣陵百里，<u>謝幼度</u>自廣陵馳救，進據白馬塘，<u>難</u>、<u>超</u>戰敗，退保盱眙，即在此。宋<u>陳造</u>詩見藝文志。

■ 三阿。詳北阿鎮。

■ 下阿谿。詳北阿鎮。唐英公M<u>李敬業</u>討武后，屯兵於此，<u>李孝逸</u>破之。

■ 白馬塘。詳北阿鎮。

■ 臨澤廢縣。在州治東北九十里，即今臨澤鎮。劉宋置縣之處，詳見沿革門。

■ 故縣村。在州治東北，隋大業中，嘗移縣於樊良溪之金塘鄉。唐永徽二年，復舊所，名其地爲故縣村。

■ 三垜鎮。在州治東四十里。宋<u>岳飛</u>屯軍三墪鎮，爲楚州聲源，三戰三捷，即此地，語詳飛本傳。

■ 嵇莊。在州東南十五里，城子河邊，周邶墩南，今名四義村。四義者，宋莊官<u>嵇聳</u>與其子<u>德潤</u>，曁館客<u>林希驥千里</u>、<u>林孔時原學</u>也。侍郎<u>柳岳</u>奉表降元，<u>嵇聳</u>殺之，即此地。丞相<u>文天祥</u>至莊，<u>聳</u>設禮，甚至又津遣之，始得航海去。事詳<u>聳</u>本傳，詩文並在藝文志。

■ 丁村。在城南，即丁志村。宋德祐二年，揚州圍久食盡，州將<u>姜才</u>聞高郵運米將至，出步騎與元軍戰於丁村，潰還，即此地。

■ 新城。在州北門外，詳見城池門。

■ 高沙館。舊志云：“在州治西南，郡名高沙，以此。”又按府志云：“州號高沙館，因以爲名。”未知孰是，久廢無考。宋<u>文天祥</u>詩見藝文志。

■ 貢院。宋太守<u>陳鞏</u>建，久廢。並詳建置門。

■ 迎華驛。在都酒務街，久廢。

■ 彰孝坊。在城西後街。宋<u>朱壽昌</u>嘗由天長縣徙居於此，故名。

■ 製勝門。即城北門，以解元破敵名其門，以旌之。宋淳熙，郡守<u>范嗣蠡</u>建。、

■ 狀元街。在州治東門內，宋<u>趙倫</u>中大觀元年狀元，故名。

■ 狀元墩。在學宮後，明天啟四年，建樓墩上。國朝順治十三年毀於火。康熙元年，改建平房，並祀文昌帝君。

■ 文遊臺。在城東二里，東岳廟後。宋<u>蘇軾</u>過高郵，與寓賢<u>王鞏</u>，郡人<u>孫覺</u>、<u>秦觀</u>載酒論文於此。時守以羣賢畢集，顏曰文遊臺。李伯時作圖刻之石，以爲淮堧，名勝之地，後祠嗣四賢於其上，中更兵燬，臺浸以圮。宋淳熙，<u>王詗</u>、<u>嘉泰</u>、<u>吳鑄</u>，開禧<u>張革</u>，明正德<u>胡堯元</u>來守是郡，皆修葺之。國朝康熙元年，知州<u>曾懋蔚</u>重脩，雍正元年，知州<u>張德盛</u>重脩，乾隆三十二年，山僧<u>大悟</u>增修，各詩文詳見藝文志。

■ 雄邊臺。在州城西，久廢。宋<u>陳造</u>詩見藝文志。

■ 小菩薩臺。在多寶樓橋西。元時把常大士建，久廢，爲社稷壇。

■ 東臺。在多寶樓橋東。元時囘囘叫佛臺，久廢。今有巷猶名東臺巷。

■ 雲峯臺。在城西，久廢。元<u>成延珪</u>詩見藝文志。

■ 神遊臺。不詳所在。元<u>周權</u>詩見藝文志。

■ 釣魚臺。《名勝志》云：“甓社湖西，有釣魚臺。”舊傳宋<u>熙寕</u>中，有道人於湖濱築臺，朝夕垂釣，自言有二大魚自西來，潛入此水，當爲釣之，以免生民害。今久廢。

■ 眾樂園。一名東園，在州治東。宋元祐元年，詔復軍額，賜帑金葺軍治，兼脩眾樂園，經始於郡守<u>毛漸</u>，落成於郡守<u>楊蟠</u>。園內堂，曰時燕，曰豐瑞閣，曰搖輝，曰玉水臺，曰華胥亭，曰明珠，曰四香，曰序賢，曰煙客，曰樂聖，曰夢草庵，曰塵外，曰迷春，爲一時之勝，俱久廢。詩文詳載藝文志。

■ 郡圃。《府志云》：“即眾樂園。”明《一統志》云：“圃內有夢草亭。”

■ 四達齋。在州治後。宋郡守<u>趙晦之</u>建，戶牖四達，因以名之，今久廢。宋<u>蘇軾</u>銘見藝文志。

■ 天壁亭。在多寶樓橋西。<u>秦觀</u>詩云：“吾鄉如覆盂，地據揚楚脊。環以萬頃湖，粘天四無壁。”亭故以此名，久廢。

■ 玩珠亭。在樊良鎮。宋嘉佑年建，久廢。按：<u>沈存中</u>《筆談》云：“嘉佑中，甓社湖有一珠甚大，後至新開湖中，行人常見之，予友人<u>書齋</u>在湖上一夜，忽見珠甚近，初微開其房，光自吻中出，如橫一金線，俄頃，忽張其殻，其大如半席，殼中白光如銀，珠大如拳，爛然不可正視，十餘裡間，林木皆有影，如初日所照遠處，但見天赤如野火，倏然而去，其行如飛浮於波中，杳杳如日，古有明月之珠，此珠色不類月，熒熒有芒，𦦨殆類日光，<u>崔伯易</u>嘗爲《明珠賦》,<u>伯易</u>蓋嘗見之。樊良鎮正當珠往來處，行人至此，往往維舟數宵，以待珠現，名其亭爲玩珠亭。”

■ 還珠亭。宋<u>陳節</u>詩：“六六湖寬老蚌鄉，去來隱現本無常。幾囘隱去重來現，知是邦君有孟嘗。”亭以此得名，久廢。

■ 擊楫亭。在新城市河西。宋郡守<u>王詗</u>建，久廢。

■ 九里亭。在北門外九里，久廢。宋<u>楊萬里</u>詩見藝文志。

■ 繼雅亭。南門外客亭也。宋知軍<u>陳鞏</u>建，取<u>秦觀</u>詩——“光華遠繼周王雅”——之句，故名，久廢。宋<u>陳造</u>記見藝文志。

■ 知樂亭。雄邊臺之西有小橋，橋南有池，從昔養魚其中。宋郡守<u>張頠</u>創草亭於池之北，因名，久廢。宋<u>陳造</u>記見藝文志。

■ 蜚雲亭。宋郡守<u>張顧</u>建，在知樂亭之東，久廢。宋<u>陳造</u>記見藝文志。

■ 引月亭。宋太守<u>陳鞏</u>建，久廢。宋<u>陳造</u>記見藝文志。

■ 湖天一覽亭。舊名大觀亭，在文遊臺上，今不可考。

■ 靜觀軒熙然亭。宋縣<u>尹孫傑</u>創立，今久廢。宋<u>陳造</u>記見藝文志。

■ 德畫堂。在州治內，宋政治間，郡守<u>毛澤民</u>建，以蔡襄所書四榜十二字，刻石置堂上，久廢。

■ 豐瑞堂。《輿地紀勝》云：“豐瑞堂以芍藥得名。”宋淳熙三年夏四月，郡圃芍藥一枝五色，時郡守<u>王詗</u>名其燕寢之堂，爲豐瑞，仍作五花圖於上。

■ 威敵堂。在州西舊軍治之後，有堂曰雅歌，久廢。

■ 瞻衮堂。在州治北，據城爲之。宋紹興四年，都督<u>張浚</u>登城，閱守禦之具，曾憩於此，提舉<u>董旼爲</u>建堂於休憩之處，名月瞻袞堂，取東人袞衣之義也，久廢，爲園圃僅存其名。宋<u>余壹</u>記、<u>陳節</u>詩並見藝文志。

■ 不欺堂。宋初，舊有是堂，後更名戲綵。郡守<u>張顧</u>仍復舊名，以隸字揭之堂中，久廢。宋<u>王寧</u>記見藝文志。

■ 不擾堂。宋郡守<u>張顧</u>建，久廢。宋<u>陳造</u>見藝文志。

■ 秀野堂。在郡圃內，堂始於宋元祐時，後毀於兵至。慶元時，<u>吳鑄</u>復建，今亦久廢。宋<u>陳造</u>記見藝文志。

■ 四賢堂。在儒學內。舊有三賢堂，繪中丞<u>孫公</u>、給事<u>喬公</u>、龍圖<u>秦公</u>像。宋<u>陳鞏</u>兼繪少卿<u>朱公</u>，重其孝也，匾曰四賢，久廢。宋<u>陳造</u>詩見藝文志。

■ 盍簪堂。在文遊臺上。

■ 激犒堂。在州城北門外。宋初建，慶元間重建。酒務之區、商賈貿集之所也，久廢。宋<u>陳造</u>上梁文見藝文志。

■ 玉女井。在州治西南，迎仙橋、安定橋之間，東齊郟道光與女鍊丹處，<u>蔣之奇</u>詩云：“郟家女子已仙去，尚有故井存通衢。”郡人<u>房仝</u>賦見藝文志。

■ 醴泉井。在城西南光孝寺，因醴泉出，又改寺爲醴泉寺。

■ 丹井。在神居山南，齊亙公鍊丹種藥於此。

■ 義井。在迎華驛前，久廢。

■ 三篐井。在臨澤鎮，其水清甘，冬夏不涸，今相傳井欄在鎮西大塘邊，俗亦名仙人井。

■ 蓮花池。在东嶽行宫竹林寺，後久废。

■ 放生池。在州治南。淳熙三年，郡守<u>王詗</u>爲記，久废。

■ 多寶樓。在北門外，太平街西，商賈雲集，競售珍異，今存橋名，多寶樓橋。


P201